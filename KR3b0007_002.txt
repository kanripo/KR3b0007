# -*- mode: mandoku-view; -*-
#+TITLE: 黃石公三略
#+DATE: 2015-08-24 23:02:26.779973
#+PROPERTY: ID KR3b0007
#+PROPERTY: BASEEDITION WYG    
#+PROPERTY: JUAN 卷中
<pb:KR3b0007_WYG_002-1a>¶
欽定四庫全書¶
　黄石公三畧卷中¶
夫三皇無言而化流四海故天下無所歸功帝者體天¶
則地有言有令而天下太平君臣讓功四海化行百姓¶
不知其所以然故使臣不待禮賞有功美而無害王者¶
制人以道降心服志設矩備衰四海㑹同王職不廢雖¶
甲兵之備而無戰鬭之患君無疑於臣臣無疑於主國¶
定主安臣以義退亦能美而無害霸者制士以權結士¶
<pb:KR3b0007_WYG_002-1b>¶
以信使士以賞信衰則士疏賞虧則士不用命¶
軍勢曰出軍行師将在自專進退内御則功難成¶
軍勢曰使智使勇使貪使愚智者樂立其功勇者好行¶
其志貪者邀趨其利愚者不顧其死因其至情而用之¶
此軍之㣲權也¶
軍勢曰無使辨士談説敵美為其惑衆無使仁者主財¶
為其多施而附於下¶
軍勢曰禁巫祝不得為吏士卜問軍之吉凶¶
<pb:KR3b0007_WYG_002-2a>¶
軍勢曰使義士不以財故義者不為不仁者死智者不¶
為闇主謀¶
主不可以無徳無徳則臣叛不可以無威無威則失權¶
臣不可以無徳無徳則無以事君不可以無威無威則¶
國弱威多則身蹶¶
故聖王御世觀盛衰度得失而為之制故諸侯二師方¶
伯三師天子六師世亂則叛逆生王澤竭則盟誓相誅伐¶
徳同勢敵無以相傾乃擥英雄之心與衆同好惡然後¶
<pb:KR3b0007_WYG_002-2b>¶
加之以權變故非計筞無以决嫌定疑非譎奇無以破¶
奸息冦非隂計無以成功¶
聖人體天賢人法地智者師古是故三畧為衰世作上¶
畧設禮賞别奸雄著成敗中畧差徳行審權變下畧陳¶
道徳察安危明賊賢之咎故人主深曉上畧則能任賢¶
擒敵深曉中畧則能御將統衆深曉下畧則能明盛衰¶
之源審治國之紀人臣深曉中畧則能全功保身夫髙¶
鳥死良弓藏敵國滅謀臣亡亡者非䘮其身也謂奪其¶
<pb:KR3b0007_WYG_002-3a>¶
威廢其權也封之於朝極人臣之位以顯其功中州善¶
國以富其家美色珍玩以悦其心夫人衆一合而不可¶
卒離權威一與而不可卒移還師罷軍存亡之階故弱¶
之以位奪之以國是謂霸者之畧故霸者之作其論駁¶
也存社稷羅英雄者中畧之勢也故勢主秘焉¶
　¶
　¶
　¶
<pb:KR3b0007_WYG_002-3b>¶
　¶
　¶
　¶
　¶
　¶
　¶
　¶
　黄石公三畧卷中¶
